 กรมควบคุมโรค กระทรวงสาธารณสุข เผยนักท่องเที่ยวชาวจีนที่เดินทางมาประเทศไทย ซึ่งสนามบินคัดกรองพบมีไข้และเข้าเกณฑ์การสอบสวน โดยผลตรวจทางห้องปฏิบัติการยืนยันติดเชื้อโรคปอดอักเสบจากเชื้อไวรัสโคโรนาสายพันธุ์ใหม่ 2019 เป็นรายที่สองในไทย ขณะนี้หายป่วยและเดินทางกลับประเทศแล้ว

          วันนี้ (22 มกราคม 2563) นายแพทย์โสภณ เอี่ยมศิริถาวร ผู้อำนวยการกองโรคติดต่อทั่วไป ในฐานะผู้บัญชาการของศูนย์ปฏิบัติการภาวะฉุกเฉิน กล่าวว่า จากกรณีที่พบนักท่องเที่ยวหญิงชาวจีนอายุ 74 ปี เดินทางจากเมืองอู่ฮั่นมายังประเทศไทย เมื่อวันที่ 13 มกราคม 2563 ซึ่งได้รับการตรวจคัดกรองที่สนามบิน พบมีไข้และเข้าเกณฑ์สอบสวนโรคปอดอักเสบจากเชื้อไวรัสโคโรนาสายพันธุ์ใหม่ 2019 จึงถูกส่งตัวมารักษาที่ห้องแยกโรคความดันลบ สถาบันบำราศนราดูร กรมควบคุมโรค ขณะนี้ผู้ป่วยรายนี้หายดีแล้ว ผลตรวจทางห้องปฏิบัติการทั้ง 2 แห่งไม่พบเชื้อดังกล่าวแล้ว แพทย์จึงอนุญาตให้กลับบ้านได้ เมื่อวันที่ 21 มกราคม 2563 และได้รับการส่งตัวขึ้นเครื่องบิน เดินทางกลับประเทศแล้วเมื่อคืนนี้

          ทั้งนี้ กระทรวงสาธารณสุข ยืนยันในความพร้อมด้านสาธารณสุข ทั้งมาตรการเฝ้าระวังและแนวทางป้องกันการแพร่ระบาดอย่างเข้มข้นทุกด้าน อย่างไรก็ตาม ขณะนี้องค์การอนามัยโลก (WHO) ยังไม่มีประกาศห้ามเดินทางไปยังประเทศที่มีรายงานผู้ติดเชื้อปอดอักเสบ จึงขอให้ประชาชนติดตามสถานการณ์อย่างใกล้ชิด หากประชาชนจำเป็นต้องเดินทางไปในพื้นที่เสี่ยงขอให้ระมัดระวัง หลีกเลี่ยงการสัมผัสกับสัตว์ ตลาดค้าสัตว์หรือสินค้าจากสัตว์ หรืออยู่ในสถานที่ที่คนหนาแน่น ไม่อยู่ใกล้ชิดผู้มีอาการทางเดินหายใจ หากกลับมาจากพื้นที่เสี่ยงและเริ่มมีอาการป่วย เช่น มีอาการไข้ ไอ เจ็บคอ มีน้ำมูก หายใจเหนื่อยหอบ ขอให้รีบไปพบแพทย์พร้อมแจ้งประวัติการเดินทางดังกล่าว และโทรแจ้งสายด่วนกรมควบคุมโรค โทร. 1422 เพื่อให้รถจากสถานพยาบาลมารับทันที

 

          *********************************

ข้อมูลจาก : ศูนย์ปฏิบัติการภาวะฉุกเฉิน กรมควบคุมโรค

22 มกราคม 2563


Source:https://pr.moph.go.th/?url=pr/detail/2/02/137474/