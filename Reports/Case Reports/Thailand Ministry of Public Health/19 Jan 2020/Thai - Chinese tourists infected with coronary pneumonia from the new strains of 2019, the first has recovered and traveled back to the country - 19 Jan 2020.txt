  กรมควบคุมโรค กระทรวงสาธารณสุข เผยนักท่องเที่ยวชาวจีนที่เดินทางมาประเทศไทย และสนามบินคัดกรองพบมีไข้ ป่วยเป็นโรคปอดอักเสบ ผลตรวจยืนยันพบเชื้อไวรัสโคโรนาสายพันธุ์ใหม่ 2019 เป็นรายแรก ได้เดินทางกลับประเทศแล้ว พร้อมแนะมาตรการเฝ้าระวังการแพร่ระบาดของโรคนี้

          วันนี้ (19 มกราคม 2563) นายแพทย์โสภณ  เอี่ยมศิริถาวร ผู้อำนวยการกองโรคติดต่อทั่วไป ในฐานะผู้บัญชาการของศูนย์ปฏิบัติการภาวะฉุกเฉิน กล่าวว่า จากกรณีที่พบนักท่องเที่ยวจีนที่เดินทางมาจากเมืองอู่ฮั่นเมื่อวันที่ 8 มกราคม 2563 และได้รับการตรวจคัดกรองที่สนามบิน พบมีไข้สูง ถูกส่งตัวมารักษาที่ห้องแยกโรคความดันลบ สถาบันบำราศนราดูร ขณะนี้ผู้ป่วยหายดีแล้ว ผลการตรวจทางห้องปฏิบัติการ 2 แห่งไม่พบเชื้อดังกล่าวแล้ว แพทย์จึงจะอนุญาตให้กลับบ้านได้เมื่อวันที่ 18 มกราคม 2563 ได้รับการส่งตัวขึ้นเครื่องเดินทางกลับประเทศแล้วเมื่อคืนนี้

          เนื่องจากองค์การอนามัยโลกยังไม่มีประกาศห้ามเดินทางไปยังประเทศที่มีรายงานผู้ติดเชื้อไวรัสโคโรนาสายพันธุ์ใหม่ 2019 และขณะนี้เป็นช่วงใกล้เทศกาลตรุษจีน จะมีนักท่องเที่ยวเข้ามามากขึ้น กระทรวงสาธารณสุข จึงได้กำหนดมาตรการเฝ้าระวังและแนวทางป้องกันการแพร่ระบาด 4 ด้าน ดังนี้  1.เสริมการเฝ้าระวังโรค คัดกรองและคัดแยกผู้ป่วย โดยมีการคัดกรองผู้โดยสารเครื่องบินในเส้นทางที่บินตรงมาจากเมืองอู่ฮั่น สาธารณรัฐประชาชนจีน รวมห้าสนามบิน 2.คงมาตรฐานการวินิจฉัย การดูแลรักษา ผู้ป่วยที่เข้าเกณฑ์การสอบสวน 3.ระบบการส่งต่อผู้ป่วย เข้ารับการรักษาพยาบาลในห้องแยกความดันลบ (Negative Pressure Room) ทั้งโรงพยาบาลภาครัฐและเอกชน และ 4.เพิ่มการเฝ้าระวังในชุมชนแหล่งท่องเที่ยวทั่วประเทศ ทั้งนี้ เพื่อเพิ่มประสิทธิภาพการจัดการกับโรคติดต่ออุบัติใหม่แบบบูรณาการ

          นายแพทย์อภิชาต วชิรพันธ์ ผู้อำนวยการสถาบันบำราศนราดูร  กล่าวต่อไปว่า สำหรับผู้ป่วยรายแรกที่ติดเชื้อไวรัสโคโรนาสายพันธุ์ใหม่ 2019 นั้น ทางสถาบันให้การรักษาและเฝ้าสังเกตอาการในห้องแยกเชื้อความดันลบอย่างต่อเนื่องตามมาตรฐานสูงสุด จนอาการหายดีและตรวจไม่พบเชื้อไวรัส จึงให้กลับบ้านได้ ทั้งนี้ จึงขอให้ประชาชนมั่นใจในความปลอดภัย และหากจำเป็นต้องเดินทางไปในพื้นที่เสี่ยงขอให้ระมัดระวัง หลีกเลี่ยงการสัมผัสกับสัตว์ ตลาดค้าสัตว์หรือสินค้าจากสัตว์ หรืออยู่ในสถานที่ที่คนหนาแน่น ไม่อยู่ใกล้ชิดผู้มีอาการทางเดินหายใจ หากกลับมาจากพื้นที่เสี่ยงและเริ่มมีอาการป่วย เช่น มีอาการไข้ ไอ เจ็บคอ มีน้ำมูก หายใจเหนื่อยหอบขอให้รีบไปพบแพทย์พร้อมแจ้งประวัติการเดินทาง กรณีพบผู้ป่วยเข้าเกณฑ์โรคปอดอักเสบ ขอให้โทรแจ้งสายด่วนกรมควบคุมโรค 1422 เพื่อให้รถจากสถานพยาบาลมารับทันที

 

          *********************************

ข้อมูลจาก : กองโรคติดต่อทั่วไป / สถาบันบำราศนราดูร / สำนักสื่อสารความเสี่ยงฯ กรมควบคุมโรค

19 มกราคม 2563

Source: https://pr.moph.go.th/?url=pr/detail/2/02/137333/